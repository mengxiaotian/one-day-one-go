道可道 非常道 名可名 非常名 无名天地之始 有名万物之母
>*可道之道，可名之名，指事造形。非其常也，故不可道、不可名也。*
>*凡有皆始于无，故“未形”、“无名”之时则为万物之始。及其“有形”、“有名”之时，则长之育之，亭之毒之，为其母也。言道以无形无名始成万物，以始以成而不知其所以，玄之又玄也。*

故常无欲以观其妙 常有欲以观其徼
>*妙者，微之极也。万物始于微而后成，始于无而后生。故常无欲空虚，可以观其始物之妙。*
>*徼，归终也。凡有之为利，必以无为用。欲之所本，适道而后济。故常有欲，可以观其终物之徼也。*

此两者同出而异名 同为之玄 玄之又玄 众妙之门
>*两者，始与母也。同出者，同出于玄也。异名，所施不可同也。在首则谓之始，在终则谓之母。玄者，冥也，默然无有也，始、母之所出也，不可得而名，故不可言同名曰玄。而言谓之玄者，取于不可得而谓之然也。谓之然则不可以定乎一玄而已，则是名则失之远矣。故曰，玄之又玄也。众妙皆从同而出，故曰众妙之门也。*
