孔德之容惟道是从
*孔，空也，惟以空为德，然后乃能动作从道*

道之为物惟恍惟惚
*恍惚，无形不系之叹*

惚兮恍兮其中有象恍兮惚兮其中有物
*以无形始物，不系成物，万物以始以成，而不知其所以然，故曰，恍兮惚兮、惚兮恍兮，其中有象也*

窃兮冥兮其中有精其精甚真其中有信
*窈、冥，深远之叹，深远不可得而见。然而万物由之，其可得见，以定其真。故曰，窈兮冥兮，其中有精也。*
*信，信验也。物反窈冥，则真精之极得，万物之性定。故曰，其精甚真，其中有信也。*

自今及古其名不去以阅众甫
*至真之极，不可得名，无名则是其名也。自古及今，无不由此而成，故曰，自古及今，其名不去也。*
*众甫，物之始也。以无名说万物始也。*

吾何以知众甫之状哉以此
*此上之所云也。言吾何以知万物之始于无哉，以此知之也。*
