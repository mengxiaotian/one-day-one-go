希言自然
>*听之不闻名曰希，下章言，道之出言淡兮其无味也，视之不足见，听之不足闻，然则无味不足听之言，乃是自然之至言也。*

故飘风不终朝 骤雨不终日 孰为此者 天地 天地尚不能久 而况与人乎
>*言暴疾美兴不长也。*

故从事于道者 道者同于道
>*从事，谓举动，从事于道者也。道以无形无为成济万物，故从事于道者，以无为为君，不言为教，绵绵若存而物得其真，与道同体，故曰同于道。*

德者同于德
>*得，少也，少则得，故曰得也。行得则与得同体，故曰，同于得也。*

失者同于失
>*失，累多也，累多则失，故曰失也。行失则与失同体，故曰，同于失也。*

同于道者 道亦乐得之 同于德者 德亦乐得之 同于失者 失亦乐得之
>*言随行其所，故同而应之。*

信不足焉 有不信焉
>*忠信不足于下，焉有不信焉。*
