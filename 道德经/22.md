曲则全
>*不自见其明则全也*

枉则直
>*不自是则其是彰也*

洼则盈
>*不自伐则其功有也*

蔽则新
>*不自矜则其德长也*

少则得 多则惑
>*自然之道亦犹树也，转多转远其根，转少转得其本。多则远其真，故曰惑也；少则得其本，故曰得也*

是以圣人抱一为天下式
>*一，少之极也。式，犹则之也。*

不自见故明 不自是故彰 不自伐故有功 不自矜故长

夫唯不争 故天下莫能与之争

古之所谓曲则全者 岂虚言哉 诚全而归之
